---
title: "[PL] Transcend StoreJet 25MC"
categories:
    - Recenzje
tags:
    - PL Post
---
![[PL] Transcend StoreJet 25MC](/assets/images/posts/transcend-storejet-25mc/top.jpg)Recenzja Transcend StoreJet 25MC

Ostatnio dosyć często gram na mojej konsoli i dostrzegam bardzo dużą wadę – im nowszy tytuł tym coraz więcej waży. Kiedyś się martwiłem o to, że muszę ściągnąć 700MB, później 4,3GB a teraz patrzę jak pasek postępu wskazuje do ściągnięcia ponad 70GB.  Mój XBOX posiada zamontowany dysk twardy o pojemności 1TB, co nie pozwala na ściągnięcie wielu cyfrówek. Lubię mieć zapas gier, które mogę odpalić, dlatego też bardzo szybko gigabajty odchodzą w zapomnienie…

Na szczęście z pomoc przyszedł mi Transcend StoreJet 25MC o pojemności 1TB.

![[PL] Transcend StoreJet 25MC](/assets/images/posts/transcend-storejet-25mc/01.jpg)

Dysk jest dosyć ciężki, waży ponad 200 gram, posiada obudowę z plastiku oraz nakładaną gumę, która amortyzuje uderzenia. Znajdziemy na nim przycisk z diodą LED informującą o statusie urządzenia oraz złącze USB 3.0 do przesyłania danych. Interesujące jest natomiast wnętrze, ponieważ oprócz gumy i plastikowej obudowy, wewnątrz zobaczymy również gumową osłonę na cały dysk oraz elektronikę, która skutecznie odbiera wszystkie uderzenia. Jest to dosyć ciekawe rozwiązanie i muszę przyznać, że zrobiło na mnie duże wrażenie.

![[PL] Transcend StoreJet 25MC](/assets/images/posts/transcend-storejet-25mc/02.jpg)

Dobrze, ale pewnie zastanawiacie się po co mi pancerny dysk przy XBOXie? Odpowiem tylko, że mam kota, więc często coś „samo” spada z biurka i służy mu za zabawkę. (Dzieci pewnie mają tak samo. ;))

Po zajrzeniu do środka naszym oczom ukaże się standardowy dysk 2,5 cala firmy Seagate – model ST1000LM035 o pojemności 1TB z interfejsem SATA III o niestety małej prędkości – 5400 obrotów na sekundę. Ciekawe czy któryś z producentów zacznie kiedyś wkładać do obudów dyski o prędkości 7200 obrotów.

![[PL] Transcend StoreJet 25MC](/assets/images/posts/transcend-storejet-25mc/03.jpg)

Producent oprócz samego dysku daje nam kabel połączeniowy USB typu C, kilka jakże potrzebnych ulotek i niestety nic więcej. W opakowaniu nie znajdziemy kabla starszego typu USB, które nadal przeważają w większości komputerów. Ba, ostatnio typ USB-C widziałem w najnowszych Macbookach. Jeżeli nie posiadamy najnowszego złącza, musimy poczynić dodatkowy wydatek i kupić zwykły kabel, bo inaczej dysk będzie bezużyteczny. Myślę, że producent wiele by nie stracił dokładając starszy kabel, a użytkownicy nie mieliby dodatkowego „problemu”.

![[PL] Transcend StoreJet 25MC](/assets/images/posts/transcend-storejet-25mc/04.jpg)

Jeżeli chcemy, aby nasz dysk był w pełni kompatybilny z trzema platformami i nie posiadał ograniczeń w wielkości plików, jak i innych dotyczących FAT32, musimy stworzyć partycje w systemie exFAT, która pozwoli na odczyt oraz zapis w systemach z rodziny Linux, OSX jak i Windows. Moglibyśmy oczywiście użyć NTFS, ale w takim wypadku na OSX oraz Linuxie potrzebujemy dodatkowego (często płatnego) oprogramowania, aby móc zapisać dane.

Oprogramowanie dołączane do dysku pozwala nam na zaszyfrowanie danych 256bitowym kluczem, jak i tworzenie kopii zapasowych, przywracanie danych z kopii, synchronizację folderów pomiędzy dyskiem a komputerem oraz kopiowanie danych z chmury (Dropbox oraz Google) na dysk.  Funkcje backupu są rozbudowane, ponieważ możemy stworzyć własne zadania z wieloma opcjami oraz możliwością cyklicznego powtarzania. Dzięki przyciskowi na obudowie ustawiamy zadanie, które będzie nam kopiowało dany katalog na dysk, bez konieczności wchodzenia w oprogramowanie.

Więc… Jeżeli chodzi o oprogramowanie dołączone do dysku to producent spisał się na piątkę z plusem!

Na początku testów zastanawiałem się w jaki sposób mogę użyć ten dysk i doszedłem do wniosku, że najwygodniejsze będą dwa zastosowania – jako backupowy i partycja do wirtualizacji oraz jako dodatkowa pamięć do XBOXa. W obydwóch zastosowaniach sprawdził się bardzo dobrze. W końcu nie musiałem się martwić o to, że podczas pracy lub gry spadnie z szafki, bo kot zechciał się nim pobawić.

![[PL] Transcend StoreJet 25MC](/assets/images/posts/transcend-storejet-25mc/05.jpg)

Konsola Microsoftu wykrywa dysk od razu po podłączeniu i umożliwia ustawienie go jako urządzenie przenośne. Mogę trzymać na nim swoje dane i odtwarzać je na konsoli np.: filmy i muzyka lub jako dodatkową partycję, na której będą zainstalowane gry (to już wymagało sformatowania i utraty wszystkich danych). Nie zauważyłem spadku prędkości działania, gry uruchamiały się tak samo jak w przypadku korzystania z wbudowanego dysku.

A co z Windowsem? Dysk przez jakiś czas działał jako małe centrum multimedialne z muzyką oraz filmami. Dodatkowo backup bieżących folderów „pracowych” z OneDrive – bez użycia aplikacji.

Jak prezentuje się prędkość dysku z odczytem oraz zapisem?

W programie CrystalDisk dysk na pojemności 1GB uzyskał bardzo dobre wyniki – około 140Mb/s z zapisu oraz odczytu. W pozostałych, np. HDTune podobnie, dlatego ujednoliciłem te wyniki do powyższych prędkości. W praktyce oznacza to bardzo szybki zapis i odczyt naszych danych.

Jakie widzę zastosowanie tego dysku? Jeżeli ktoś potrzebuje przenosić dane pomiędzy dwoma lokalizacjami, a obawia się o fizyczne uszkodzenia, to polecę mu to urządzenie. Wytrzymała obudowa i antywstrząsowe wnętrze, nie pozwolą na uszkodzenia. Dodatkowo rozbudowane oprogramowanie na systemy Windows pomoże nam w zarządzaniu kopią zapasową, a OneTouchBackup jest dla osób, które cenią sobie wygodę. Jeżeli miałbym go kupować, to jako dysk backupowy oraz do przenoszenia pomiędzy lokalizacjami.

![[PL] Transcend StoreJet 25MC](/assets/images/posts/transcend-storejet-25mc/06.jpg)

Cena? Około 350 zł. Jest to sporo, ponieważ zwykle przy takiej pojemności płacimy 250 zł, jednak za bezpieczeństwo, tak jak w tym wypadku można i warto dopłacić.
